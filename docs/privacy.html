<!doctype html>
<html lang="is">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta http-equiv="Content-Type" content="text/html; charset=utf-8">
    <meta http-equiv="Content-Language" content="is">
    <title>Embla - Persónuvernd</title>
    <link rel="stylesheet" type="text/css" href="style.css">
    <link href="https://fonts.googleapis.com/css?family=Lato&display=swap" rel="stylesheet">
    <meta name="robots" content="noindex, nofollow, noimageindex, noarchive">
    <meta name="googlebot" content="noindex, nofollow, noimageindex, noarchive">
</head>
<body>

<div class="content">

<h1>Embla - Persónuvernd</h1>

<p>Embla er raddstýrt app fyrir iPhone og Android snjallsíma og spjaldtölvur. Framleiðandi þess og ábyrgðaraðili er Miðeind ehf., Fiskislóð 31, rými B/304, 101 Reykjavík.</p>

<p>Appið má sækja ókeypis í Apple App Store eða Android Play Store. Notandi getur hvenær sem er eytt appinu aftur út úr snjalltæki sínu, og er hvattur til að gera það ef hann fellir sig ekki við þá upplýsingavinnslu og þá skilmála sem hér er lýst. Embla er ekki ætluð börnum yngri en 13 ára.</p>

<p>Embla tekur við ýmis konar fyrirspurnum á talaðri íslensku, sendir þær til miðlægs netþjóns og miðlar svari til notanda með rödd sinni.</p>

<p>Þegar notandi sækir Emblu eða ræsir appið í fyrsta sinn er hann spurður hvort Embla eigi að fá aðgang að hljóðnema snjalltækisins og upplýsingum um staðsetningu notandans. Appið fær þann aðgang aðeins að gefnu leyfi notandans.</p>

<p>Embla notar hljóðnema snjalltækisins einungis eftir að ýtt hefur verið á fyrirspurnarhnapp og þangað til að fyrirspurn er lokið. Sérstakt tákn birtist á skjá tækisins meðan hlustað er í gegn um hljóðnemann. Í síðari útgáfu Emblu kann að verða bætt við möguleika til að ræsa hana með rödd. Slík ræsing færi þá fram án þess að hljóðgögn væru send frá snjalltækinu.</p>

<p>Fyrirspurnir sem berast til netþjóns Emblu eru geymdar á textaformi í gagnagrunni í allt að 30 daga, en þá er þeim eytt með sjálfvirkum hætti. Miðeind áskilur sér þó rétt til að vinna tölfræðilegar upplýsingar upp úr fyrirspurnagögnum og geyma þær upplýsingar lengur, í því skyni að endurbæta þjónustuna og greina hvernig hún er notuð.</p>

<p>Fyrirspurnum fylgir IP-tala, staðsetning og kóði sem auðkennir snjalltækið sem sendi fyrirspurnina. Staðsetning og auðkenni eru notuð til að svara fyrirspurnum rétt og í samhengi við fyrri fyrirspurnir frá sama tæki. Hvorugt er tengt nafni, kennitölu eða öðrum persónueinkennum notanda enda þarf enga innskráningu til að nota Emblu.</p>

<p>Ef notandi vill ekki að staðsetning hans sé send með fyrirspurn, tímabundið eða varanlega, getur hann stillt Emblu þannig í uppsetningarskjá. Meðan sú stilling er virk getur Embla ekki svarað fyrirspurnum sem byggja á staðsetningu.</p>

<p>Fyrirspurnagögn verða ekki afhent úr hendi Miðeindar til þriðja aðila nema lög áskilji slíka afhendingu, t.d. til lögregluyfirvalda. Raddgreining Emblu nýtir skýjaþjónustu frá Google og eru raddgögn send, án auðkenna notanda á borð við staðsetningu, IP-tölu eða auðkenni snjalltækis, í því skyni til netþjóna Google. Talgervill Emblu nýtir skýjaþjónustu frá Amazon og eru svör send, án áðurnefndra auðkenna notanda, í því skyni til netþjóna Amazon. Netþjónar Emblu eru hýstir hjá vinnsluaðila innan Evrópska efnahagssvæðisins.</p>

<p>Hugbúnaður Emblu er öllum opinn til skoðunar á GitHub.</p>

<p>Ef spurningar vakna um persónuvernd í tengslum við Emblu má senda þær í tölvupósti á <a href="mailto:personuvernd@mideind.is">personuvernd@mideind.is</a>, eða bréflega á ofangreint heimilisfang. Með sama hætti má óska þess að upplýsingar tengdar snjalltækjum sem notandi hefur umráðarétt yfir verði felldar út úr gagnagrunni Emblu. Notandi þarf þá að sýna fram á að hann hafi þann umráðarétt og hver einkenni viðkomandi tækja eru, til dæmis með því að senda einkennandi fyrirspurn úr tækjunum samkvæmt nánari fyrirmælum Miðeindar.</p>

</div>

</body>
</html>